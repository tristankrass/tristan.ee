---
title: "ESSEE: Milline mõju maailmamajandusele on infotehnoloogia arengul?"
slug: essee-milline-moju-maailmamajandusele-on-infotehnoloogia-arengul
date_published: 2019-04-08T11:10:01.000Z
date_updated:   2019-04-08T11:10:01.000Z
tags: eesti
---

Me oleme kaugele tulnud ajast, mil Ken Olsen ütles järgmist: “Keegi ei peaks
endale koju arvutit tahtma.“ Tänaseks on arvutid meie taskutesse jõudnud,
rääkimata kodudest. Tänu interneti laialdasele levimisele ja tehnoloogia aina
kiirenevale arengule on maailm muutunud jäädavalt. Kui veel enne interneti aega
valitsesid maailma suurkorporatsioonid ja väikeettevõtjatel oli sisenemine
turule raske, siis täna on ettevõttega alustada lihtsam kui kunagi varem.
Internet, telefonid, arvutid ja hääle assistendid on alles algus aina hoogu
saavast lumepallist, mille suurus kasvab eksponentsiaalselt. Tehisintellekt,
isesõitvad autod, virtuaalreaalsus ja internet of things on vaid vähesed
märksõnad, mis võiksid olla tulevikus kõigile kättesaadavad.

Me elame ajal, mil tehnoloogia areng on kiirem kui kunagi varem.  Kui eelmise
sajandi titaanideks võis lugeda suuri naftafirmasid, autotootjaid ja
hulgimüüjaid, siis tänapäeva titaanid on IT-firmad, millele viitab ka asjaolu,
et maailma viis kõige suuremat ettevõtet on Apple, Amazon, Google, Microsoft ja
Facebook, millest esimene ületas triljoni turuväärtuse alles hiljuti. Avalikud
turud ei anna kindlasti ülevaadet kogu pildist, mis toimub IT-sektoris, sest
suured tegijad nagu Uber, Lyft, Slack ja Airbnb on vaid mõned näited, mis
viitavad, kui palju erinevaid tehnoloogiafirmasid maailmas on erasektoris. Alles
1958. aastal oli ühel protsessoril kaks transistorit, siis 2018. aasta seisuga
on rohkem kui seitse miljardit transistorit uuel Inteli protsessoril. See areng
jäljendab Moore’i seadust– transistorite arv protsessoritel kahekordistub iga
kahe aasta jooksul.  Mida see kõik tähendab? Arvutite jõudlus on alus sellele,
et tehnoloogia areng saaks sekkuda pea igasse majandussektorisse. Kui veel kümme
aastat tagasi oli ühel ettevõtjal vaja kaasata kapitali välisinvestoritelt, sest
serverite ostmine ja seadistamine oli väga kallis tegevus, siis täna on võimalik
alustada oma start-up’iga kiiremini kui kunagi varem. Tänase seisuga ei pea
ükski idufirma omama ühtegi serverit, sest nüüd on võimalik seda rentida suurte
ettevõtete nagu Microsofti, Amazoni ja Google’i käest.

Tehnoloogia muutub iga päevaga aina suuremaks osaks meie elust. Iga sekund ostab
keegi endale internetist midagi meelepärast. Iga päev tuleb aina rohkem inimesi
internetti ning kui praegu on internetis ca 3 miljardit inimest, siis aastaks
2025 arvatakse internetis olevate inimeste arvuks lausa 7 miljardit. Kuidas on
see kasulik majandusele? Eelkõige soodustab interneti lai levimine
väikeettevõtlust, sest sisenemisbarjäärid on väikesed ehk tekib täieliku
konkurentsi turg. Kui veel kümme aastat tagasi tundus üksikemale, kes elab
Raplas, oma vahaküünalde müümine ebapraktilise ja utoopilisena, siis interneti
abiga on tal võimalik oma unistus muuta reaalsuseks. 10 aastat tagasi oleks
olnud üksikemal tarvis rentida müügipinda. Täna on võimalik üksikemal oma
küünlaid kodus hoiustada ja tooteid müüa e-poe kaudu. Tänaseks on tehnoloogia
niivõrd kaugele arenenud, et pole tarvis isegi programmeerimisoskust, et avada
oma e-pood. Kui varasemalt oleks Raplas elamine takistanud uute klientide
leidmist, siis tänu sihitud reklaamile on Google’i või Facebooki abiga võimalik
leida kliente nii Eestist kui välismaalt. See soodustab nii Eesti kui globaalse
majanduse kasvu.

Globaalsele majandusele tähendab idufirmade lihtne loomine eelkõige head uudist,
sest uute ideede arendamisega kaasneb uute töökohtade tekkimine ja uute
töökohtade tekkimisega saab ka riik kasu. See pole veel kõik, sest täna on
võimalik start-up’idel kaasata rohkem raha kui kunagi varem. Tänu tehnoloogia
arengule ja internetile on olemas mitmeid ühisrahastusplatvorme, mis võimaldavad
raha koguda lihtsamini kui kunagi varem. Aastal 2017 koguti ühisrahastusega
kokku 34 miljardit dollarit. Minu lemmik lehekülg on Indiegogo, kus on võimalik
väga lahedatel ideedel näha päevavalgust tänu toetajatele, kes pakuvad
algkapitali.

Nagu Marc Andreesen on kunagi öelnud, siis tarkvara sööb maailma ja selle
tulemusel on sektorid, mis enne polnud IT-ga seotud, motiveeritud olema
IT-firmad. Hea näide on pangandus, millel esmapilgul ei pruugi tunduda palju
ühist tehnoloogiasektoriga, kuid lähemalt uurides muutub pilt. Swedbankis töötab
tänase seisuga ca 1500 IT-spetsialisti, kes kõik töötavad selle kallal, et
klientidel oleks võimalik enamik tegevusi teha interneti kaudu. Mida aeg edasi,
seda rohkem muutub pangandus IT-sektoriks, sest täna oleme seisus, kus füüsilise
raha osakaal väheneb päevast päeva ja selle tulemusel suureneb kaardiga,
telefoniga ja isegi nutikellaga maksmise osakaal. Seetõttu on pangal suur
vastutus, et kõik need erinevad makseviisid oleksid turvalised, kuid samas
kasutajasõbralikud. N26, Paypal ja Transferwise on head näited sellest, kuidas
IT suudab häirida pangandussektorit. N26 on pank, millel puudub füüsiline
asukoht ning kõik pangandusega seotud tegevused on võimalik teha oma
nutitelefonist; Transferwise pakub rahaülekandeteenust, mis võimaldab
valuutamakseid teha soodsamalt ja kiiremalt ning Paypal on rahvusvaheline
maksesüsteem, mis võimaldab teha oste internetist lihtsalt ja turvaliselt.

Teine sektor, mida IT - sektor muudab, on tervishoid.  Iga patsiendi kohta on
meeletult andmeid, millest on arstil raske kiiresti järeldusi teha, kuid
arvutite tormika arengu tõttu on võimalike seoste leidmine kiirem kui kunagi
varem. See hõlbustab arsti elu tunduvalt, sest arvuti pakub erinevaid seoseid
uute haiguste tuvastamisel. Arvuti ja arsti koostööl võib näiteks vähi
ennetamine olla palju tõenäolisem. Teiseks võimaldab pidev tehnoloogia areng ja
tehnoloogia kättesaadavus inimestel ennetada suuremate haiguste teket. Tänase
seisuga on võimalik soetada endale ca 100 euro eest aktiivsusmonitor, mis mõõdab
sinu pulssi, hindab sinu unekvaliteeti, loeb samme ja annab kasutajale
tagasisidet tema tervise kohta. Apple avaldas hiljuti oma nutikella, mille üheks
funktsiooniks on EKG, mis aitab kasutajal saada hea ülevaate oma südame
tervisest. Peale selle avaldas Apple funktsiooni, mis tuvastab, kui kasutaja on
liiga pikalt maas paigal olnud ja teavitab kiirabi, et abi saada. Pideva arengu
tulemusel jõuame olukorda, kus meie oodatav eluiga kasvab, sest tehnoloogia meie
ümber soodustab elama tervislikult ja tunneb meid paremini kui me iseennast.
Tervisliku eluviisi tulemusel vähenevad ka haigekassa kulud, sest kroonilisi
haigusi on võimalik vältida tänu tervislikule eluviisile. Haigekassa kulude
kokkuhoid võimaldab riigil oma ressurssi mujale rakendada, kus seda rohkem vaja
on.

Eelnevaid lõike lugedes võib jääda mulje, et infotehnoloogia areng on
maailmamajandusele ainult positiivne, kuid nagu igal mündil on kaks külge, siis
nii on ka tehnoloogia arengul. Kaks Oxfordi ülikooli teadlast Frey ja Osborne
ennustavad, et 2034 aastaks on 47% töökohtadest USA-s automatiseeritud ja on
vähetõenäoline, et endine rekkajuht hakkab sõitmise asemel koodi kirjutama. See,
kuidas peaks rakendama vabanenud tööjõudu, on ilmselt triljoni dollari küsimus.
Osa spekuleerivad, et üheks lahenduseks võiks kujuneda kodanikupalk, mis on
mingi kindel summa, mis katab ära inimese autonoomsed kulutused. Selle tulemusel
loodetakse, et inimesed saavad tegeleda oma hobidega. Hetkel on ka selliseid
asju proovitud, kuid järeldusi on veel raske teha, sest uuringud on alles
algfaasis. Lisaks töökohtade automatiseerimisele on tekkinud suur kihistumine.
Näiteks on tehnoloogiasektoris makstavad palgad palju kõrgemad kui mujal
sektoris, mille tulemusel on Silicon Valleys tekkinud probleem, kus
tehnoloogiasektoris mittetöötavad inimesed peavad elama oma autodes. Seega on
oluline leida viis, kuidas erinvaid sektoreid taskaalustada.

Tehnoloogia areng maailma majandusele on suures pildis positiivne, sest on
loonud võimaluse osaleda globaalses majanduses ka nendel, kellel puudus varem
see võimalus. Lisaks uutele võimalustele pakub tehnoloogia areng suurt
majanduskasvu, mis võib olla üheks alustalaks, et parandada inimeste
elukvaliteeti.  Kui asi puudutab inimeste asendamist robotitega, siis mina
leian, et igavate ja tüütute asjade automatiseerimine on samm edasi. Inimkond
tervikuna on pidevalt automatiseerinud tüütuid tegevusi. Kui robotid üks hetk
peaksidki meie koha ühiskonnas asendama, siis peame leidma me inimestena endale
uue kutsumuse. Senikaua, kuni see siiski pole veel toimunud, tuleb aru anda, et
elame kõige paremal ajal inimkonna ajaloos. Meie ülesanne on sellest aru saada
ja seda võimalust kasutada.
